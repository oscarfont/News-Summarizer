Fa uns dies comentava amb un recent pare sobre els avenços de la ciència. Debatíem -jo en la més completa ignorància, doncs no he estat pare i desconec tot el que fa referència a la paternitat i educació dels nounats- en quin món es trobaria el menut. Dèiem que néixer, en cap cas ha de ser fàcil. Ni per la mare ni, com s’ha de suposar, per la criatura. Per a ella, perquè no deixa de ser un risc i durant tota la gestació tampoc pot fer una vida completament normal; ni que fos per la dieta i, ja no dic res sobre alcohol i/o tabac. Per la criatura, perquè, deixant de banda que d’on ve hi deu estar com els àngels, per molt que se li tracti d’explicar què i com ho ha de fer per sortir d’allí, el pobre menut no entén res. Només néixer, ja es troba en una situació d’incomprensió i, com us deia, tampoc se’l pot animar ni ajudar moralment. D’alguna manera, està sol davant del perill.

Tot plegat venia arran que segons uns i altres pediatres diuen que se’ls ha d’estar a sobre i mimar durant els primers mesos a causa del tràngol passat. M’explicava que si durant els primers mesos de la vida se’l mimava, el menut agafava més confiança i seguretat de cara al futur. D’alguna manera, retenia a memòria que a la vida sovint ens ajuden i això ens fa sentir més segurs d’un mateix i tenir més confiança i autoestima. Com us deia, incapaç de discutir-ho.

No envà, a partir d’aquí i, com us deia el principi, vàrem començar a parlar de ciència i del món que es trobaria el menut en créixer. Abans de tot, com generalment faig en aquests casos -i insisteixo ara- dic sempre que corro el risc que em prenguin per boig però, que el que està per venir, ni tant sols som capaços d’imaginar-ho. El primer que li vaig explicar fou que ja s’està investigant amb úters artificials. Fa unes setmanes vaig veure un documental prou interessant a Redes titulat “La reproducció sense embaràs”. El concepte és prou senzill, si en una incubadora ja som capaços de fer sobreviure nadons prematurs, es tractaria de fer una incubadora per nadons des del primer moment de gestació; minut 0. Per què? Per parelles que no poden tenir fills, per dones que han perdut l’úter, per evitar complicacions en el part, per evitar riscos durant l’embaràs, per facilitar el naixement a la criatura… un llarg etcètera. Immoral i ètic? Si són per aquestes causes, per part meva no i sí respectivament.

El nou pare, ja començava a posar cara de por però, jo… parlant d’aquests temes, m’envelo, em fascina i va sortir el tema Fringe (gran sèrie de ciència que la van haver d’acabar amb presses per voler-la allargar massa), poder mental, manipulació genètica, reprogramació cel·lular…. Altra vegada insistint que em podia tornar a titllar de boig o esquizofrènic, li vaig explicar que arribaria un dia -ja ho he dit en moltes ocasions- en el que en comptes de passar les fotos de les vacances per USB o per Internet, el que passarem seran les sensacions i/o emocions que hem sentit en fer-les. Sí, podrem compartir digitalment els sentiments i/o emocions. Avui m’aventuro a dir que es podrà crear una xarxa social (a veure si Google és pioner) en la qual no es compartiran comentaris, fotos, vídeos… sinó sentiments i emocions digitals. Ho sé, avui molts creureu que m’he tornat foll. Ja no ve d’aquí.

Però, espereu-vos abans de fer-ho i doneu-me una oportunitat perquè, aquest dia, aquesta setmana s’ha fet palès que és més a prop. He llegit en qüestió d’unes setmanes tres notícies que van encaminades en aquesta línia i, si bé per alguns són un grans passos i bones notícies, no treu que la por s’apoderi d’un. La primera, és que han dissenyat un helicòpter que es pot dirigir, pilotar, amb la ment.